---
path: "/cosa-facciamo"
title: "Cosa facciamo"
date: "2018-01-22T22:01:06.037Z"
---

*"Siamo noi, oggi,  le antenate e gli antenati. Del mondo che verrà." (Laura Ghianda)*

<br/>

L'Associazione di Promozione Sociale  "Tempio della Grande Madre" è una realtà a sfondo culturale, sociale e spirituale.

La nostra ricerca è iniziata quando ci siamo poste domande come queste:
- è davvero sempre così che il mondo è andato?
- la violenza di genere è da considerarsi naturale, per quanto spiacevole, all'interno della società?
- è naturale anche il conflitto tra i generi?
- basare le relazioni umane su competizione e, di nuovo, conflitto è l'unico modo possibile? Sarà questo il nostro destino?
- la tendenza alla conquista, allo sfruttamento indiscriminato, all'egoismo, all'inquinamento, al menefreghismo... sono tutte qualità insite nel genere umano?
- la gerarchia e il potere sull'altro è davvero il modo migliore per organizzarci?
- ha senso concepire le diverse forme di spiritualità umana come una sorta di “evoluzionismo religioso” al pari del concetto di “evoluzionismo sociale”?
- in quali modi le diverse culture hanno organizzato il fenomeno spirituale, sia nel passato che nel presente?
- è la natura che vuole le donne relegate in ruoli di "serie B" tanto nell'agire cultura che nella religiosità?

Certe che siamo tutti/e responsabili di una settemiliardesima fetta di mondo e con il desiderio di agire la nostra parte per migliorarlo, abbiamo iniziato a guardarci attorno: abbiamo incontrato tesi che ci parlano delle radici di un'*antica Europa* in cui i valori fondanti nelle relazioni, nel far cultura e quindi nella spiritualità non erano dappertutto quelli di dominio di un genere sull'altro, non erano dappertutto quelli che si fondano sulla guerra e sui conflitti, non erano dappertutto quelli che credono che la violenza sia *umana necessità e umano destino*.  
E laddove le teorie sul passato cosiddetto "preistorico" non piacessero, perché riferite a un periodo "troppo lontano" per essere analizzato con criteri appartenenti alla ricerca storica, allora rispondiamo con gli **attuali**, tutt'ora esistenti in ogni continente, modelli di culture dove al centro vengono messi valori come la partnership, come la cura che è prerogativa di ogni membro maschio o femmina; culture dove i generi non sono in conflitto, persino dove la violenza di genere non esiste e le decisioni sono prese da tutti i membri adulti - maschi e femmine, giovani e anziani - attraverso il metodo del consenso… "Culture Indigene di Pace".  
Queste stesse culture si autodefiniscono *matriarcati*, una parola che non ha niente a che vedere con il contrario di *patriarcato*, non ha niente a che fare con il vecchio concetto di matriarcato reso famoso da Bachofen e dall'antropologia classica. *Arkè* sta per "all'origine": *all'origine le madri*, non certo *dominio delle madri*.  
Abbiamo visto che se abbiamo il coraggio di levare per un po' le spesse lenti occidentali che indossiamo, ciò che ci viene spacciato per *necessario* e *naturale* a volte è solamente una "scelta culturale".  
Così è anche nella spiritualità.

<br/>

*"Per fare delle scelte dobbiamo poter credere di avere delle alternative. E con la vecchia teoria unilaterale dell'evoluzione, come con la storia dell'uomo cacciatore/guerriero, ci è stato detto che per la nostra specie esiste un'unica scelta: il modello della dominanza." (Riane Eisler, "Il piacere è sacro", Forum)*

<br/>

Nella nostra storia occidentale si è tramandato un modo di "fare cultura" che si è basato sulla conquista, sulla guerra, sui giochi di potere, sulla sottomissione, sulla competizione. Addirittura l'intero concetto di *civiltà* si basa su questi assunti. Ma questo non è che uno dei modi possibili di fare cultura. I risultati sono sotto gli occhi di tutti. Dominando la Terra abbiamo finito per inquinarla e interferire con i suoi meccanismi regolatori, avvelenando anche le creature che la abitano - fino a noi stesse/i. Abbiamo finito per mercificare tutto, finanche l'essere umano.  
Il controllo, in questi modelli, è esercitato attraverso meccanismi piramidali. Questi hanno la conseguenza di deresponsabilizzare i singoli che appartengono agli strati inferiori delle piramidi decisionali. Mentre quelli "al livello superiore" accade che desiderino mantenere personali interessi.

**Ci comportiamo come se avessimo dimenticato il senso per cui l'essere umano si organizza in comunità.**  
Noi non possediamo unghie e denti aguzzi, non corriamo come giaguari, non abbiamo nemmeno una forza così bruta o altre dotazioni naturali per "proteggerci dall'eventuale pericolo esterno" e consentirci di sopravvivere.  
La nostra forza è ed è stata nella capacità di fare comunità. Nell'essere gruppo. *Natura* è organizzarci in gruppi e le nostre qualità relazionali e sociali dovrebbero favorire questa tendenza specie specifica. Ma la forma e il tipo di organizzazione di questi gruppi è affare culturale.  
La sociologa Riane Eisler ci dice che ogni essere umano è dotato, potenzialmente, sia di competizione e violenza, sia di collaborazione e costruzione di partnership. Sono dotazioni che possono permettere di adeguarsi e sopravvivere.  
Alcune culture, che lei chiama "della dominanza", hanno istituzionalizzato proprio violenza e competizione. E tra queste, chiamate anche "patriarcati", c'è la cultura occidentale.
Ma ci sono state **e ancora ci sono** culture che hanno istituzionalizzato altri valori e che lei chiama culture "gilaniche" o di "partnership".  
Se l'organizzazione sociale dovesse essere proprio ciò che ci tiene al sicuro, la nostra *casa*, il nostro luogo in cui esprimiamo la bellezza del creare cultura, qual è il senso di considerare i nostri simili, i membri della nostra comunità, alla stregua di un predatore esterno che ci attacca?  
L'individualismo sfrenato portato dall'attuale cultura occidentale fa il resto.

<br/>

Come associazione di promozione sociale lavoriamo affinché la realtà di queste culture in tutte le loro manifestazioni siano conosciute, e cerchiamo di apprendere modelli e pratiche che siano utili anche nella nostra società per agire e interagire con altri presupposti. Crediamo che la felicità non sia solo questione di PIL.  

Il *Tempio* è stato, secondo l’archeomitologa Marija Gimbutas, il primo luogo adibito alla conservazione delle derrate in surplus. Nelle culture egualitarie del passato, ma anche del presente, il surplus veniva redistribuito tra i membri della società nell’ottica dell’economia del dono così come teorizzata da Genevieve Vaughan. Non dappertutto, quindi, è diventato sinonimo di economia di mercato, competizione, divisione in classi sociali. Abbiamo esempi ancora esistenti di questa modalità: presso la società Yuchiteca, in Messico, il prestigio sociale è dato dalla capacità dei clan di redistribuire la ricchezza a tutti i membri attraverso sontuose feste.  

*Grande Madre* è simbolo di un altro modo di agire cultura. È simbolo di società in equilibrio tra i membri e in armonia con la Terra in cui vivono.  
*Grande Madre* è anche sinonimo di una sacralità che supera la dicotomia immanenza/trascendenza e ogni altra dicotomia. Una sacralità che può essere sperimentata da ogni essere umano e che comunica i suoi insegnamenti attraverso i cicli dell'universo, della natura, i cui riflessi sono riconosciuti anche nei cicli del corpo della donna.  
*Grande Madre* è una maternità che si esprime anche nel fare cultura come prerogativa di donne e uomini. L'agire diviene sacro perché considerato strumento di continuazione della Creazione, alla quale ogni essere umano compartecipa.  
*Grande Madre* è simbolo di totalità e non della mera polarità femminile (per saperne di più vedi la pagina Facebook sulla <a href="https://www.facebook.com/events/144965559241495/?active_tab=about" target="_blank_">Ruota dell'Anno e delle Dolomiti</a>)

Le attività dell'Associazione e le sue finalità sono fondate sui principi di cooperazione e di partnership, di pari opportunità, di equilibrio tra il femminile e il maschile, di cooperazione tra donna e donna, di interscambio tra donne e uomini, di creazione di una società equilibrata, fondata sui principi della gilania e rispettosa dei diritti inviolabili della persona.  
Ci ispiriamo inoltre agli insegnamenti dell'archeomitologa Marija Gimbutas e della sociologa Riane Eisler, nonché agli studi sviluppati negli ultimi quarant'anni in Italia sul sacro femminile, di cui un esponente di riferimento teorico per l'Associazione è la ricercatrice italiana Luciana Percovich, agli insegnamenti veicolati dalla scuola spirituale del Goddess Temple di Glastonbury, in Inghilterra, e alla **teorizzazione del MadreMondo esposta da Kathy Jones**. (<a href="http://www.goddesstemple.co.uk/the-vision-of-the-motherworld/la-visione-di-madremondo/" target="_blank_">Link</a> alla pagina sul sito del Goddess Temple)  
L'Associazione persegue lo scopo di promuovere attività culturali, spirituali, sportive, psicofisiche, olistiche, artistiche, artigianali, educative, intellettuali, filosofiche, divulgative, intraprese da donne e uomini; di favorire il dialogo fra donne, fra uomini, fra donne e uomini; di stimolare a intraprendere un cammino spirituale e ad approfondire il rapporto con il sacro favorendo la cooperazione e lo scambio.

<br/>

Per perseguire i nostri scopi svolgiamo le seguenti attività:
- conferenze, seminari, corsi, convegni, workshop, momenti formativi, laboratori;
- iniziative culturali, editoriali, spirituali, filosofiche, artistiche, artigianali, sportive, fisiche e psico-fisiche, educative, ludiche;
- cerimonie e celebrazioni della tradizione matricentrica antica e moderna quali ad esempio: riti di passaggio, cerimonia del nome per neonati e bambini, cerimonie di unione, cerimonie di armoniosa separazione, celebrazioni della ruota dell'anno, celebrazione di lunazioni, armonizzazione della casa e luoghi di lavoro;
- Centro Ricerche sugli studi di genere (gender studies) e sul recupero della cultura matricentrica.

<br/>

Abbiamo in progetto di:
- pubblicare newsletter, riviste, libri e altro materiale editoriale al fine di divulgare articoli inerenti il lavoro associativo e argomenti di interesse comune;
- istituire gruppi di studio e di ricerca volti al recupero delle tradizioni matricentriche e indigene, sia antiche che attuali, e a farne ispirazione per costruire il presente e il futuro;
- introdurre la conoscenza culturale ed esperire la pratica spirituale relativa alle antiche culture matricentriche e alle forme di attualizzazione delle stesse;
 - promuovere modalità alternative relative a educazione e genitorialità in un'ottica ispirata ai principi della partnership;
- farci portavoce della valorizzazione di luoghi sacri e siti archeologici e naturali, presenti a livello locale e nazionale, anche organizzando visite guidate, viaggi associativi, tour dei luoghi di interesse legati alle ricerche dell'Associazione;
- organizzare raccolte fondi da devolvere in beneficienza;
- organizzare raccolte fondi da devolvere ai fini dell'organizzazione di ulteriori eventi legati agli scopi associativi o all'acquisto di beni utilizzati per le attività associative;
- portare sul territorio locale o nazionale il progetto "Tempio Temporaneo/Itinerante della Grande Madre", in attesa di poterne aprire uno in sede stabile.

L'Associazione favorisce l'integrazione e la collaborazione con altre associazioni con scopi similari nella pratica e nella diffusione della cultura matricentrica e nella diffusione della conoscenza del Sacro Femminino.

Visiona lo [statuto](/statuto) completo dell’associazione.
